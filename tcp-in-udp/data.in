"Magnanakaw! Magnanakaw!", sigaw ng isang ale.
Mabilis ang takbo ng binatang may dalang kwintas sa saradong kamao, palundag-lundag lang sa mga nakakalat na bila-bilaong gulay at prutas sa palengke. Anino lang niya ang kayang habulin ng tingin ng mga tinderang gulantang sa pangyayari. Ang mga kalalakihan namang nagtangkang makialam e madaling napag-iiwan sa takbuhan. May mga taong nagmumura at namamato ng mga bulok na gulay sa pag-aakalang mapapahinto nito ang binata, at meron din namang mga istambay na masayang pumapalakpak at pumipito. Napangiti sya at nakuha pang kumaway. Noon nya nakita na meron pa ring mga pursigidong humahabol sa kanya sa likuran. Biglang syang lumiko pakanan para mag-short cut sa suking eskinita kung saan niya madalas natatakasan ang mga humahabol. Pero sarado ang makipot na daan sa araw na yon dahil sa abalang truck ng Malabanan. Lumingon sya ulit, nakabuntot pa rin ang tatlong lalake. Dumiretso sya ng takbo sa susunod na eskinita kung saan sya tatalon ng pader sa tulong ng mga bundok ng basura. Alam nya nang di magiging maganda ang araw nya. Isinubo nya ang kwintas bago lumiko sa malaking kalye. Sa isa pang lingon, nakita nyang ilang hakbang na lang ang layo sa kanya ng isa sa mga humahabol. Pagtingin sa harap, di nya naiwasan ang pagkabunggo sa tindero ng taho na noo'y nakayuko at sumasandok. Naligo sila ng mama sa tumapon na paninda,pero mabilis pa rin syang nakatayo, kasunod ang magtataho na isa na rin sa mga humahabol sa kanya. Iniwan nya na ang basang tsinelas at binilisan lalo ang pagtakbo. Pwersadong pinagtrabaho ang mga pagod at nangangalit na binti. Ang di nya nakuha sa lusutan, dinaan nya sa diretso at mabilis na takbuhan. Nasa kapaguran na lang ng mga humahabol ang kaligtasam nya. Hindi na sya lumilingon, wala na syang naririnig. Takbo. Takbo. Takbo. Nang mapansing sumuko na ang mga nakikipaghabulan, sumuko na rin sya. napayuko sa aspalto, nakapatong ang dalawang kamay sa mga hita, tagatak ang pawis, naghahabol ng hininga. - Unang pahina, MacArthur ni Bob Ong.